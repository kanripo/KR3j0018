# -*- mode: mandoku-view; -*-
#+TITLE: 昭德新編
#+DATE: 2015-08-24 23:19:46.739007
#+PROPERTY: ID KR3j0018
#+PROPERTY: BASEEDITION WYG    
#+PROPERTY: JUAN 卷下
<pb:KR3j0018_WYG_002-1a>¶
欽定四庫全書¶
　昭徳新編卷下¶
　　　　　　　　　　　　宋　晁逈　撰¶
　　静深生四妙辭并序(并次題共四十七首/今止存二十九首)¶
　夫氣聚成物聚乆則散炳靈鍾秀出必冠倫多以宿¶
　習暌真失在於動或知静趣則近道焉諦思淵静中¶
　自然生四妙勢數相繼若嵗之時天機可窺大信不¶
　約爰得心要以為秘寳安虚明樂端如貫珠因書静¶
<pb:KR3j0018_WYG_002-1b>¶
　深生四妙辭云¶
了知入道門先從静為祖静勝則心安安乆虚靈府虚¶
極發明靈洞徹無不覩天然法樂多豈比聞簫鼓¶
　　有警辭¶
圖上華夷能盡記未始經行一歩地博聞强識總周知¶
心不能行亦如是¶
　　三悟辭¶
若能覺其夢且悟浮生如戯㺯若能智其識漸悟狂知¶
<pb:KR3j0018_WYG_002-2a>¶
枉心力若能性其情大悟歸真即妙明喜得自然三悟¶
法書之聊以表研精¶
　　書紳二法辭¶
心如常滿杯所以明知足心似不燃火所以明無欲二¶
法可行持書紳聊自朂¶
　　髙年約已自誨辭¶
愚甞究觀萬物萬情萬事萬理同異相雜自古而然目¶
為太常順為心要乆矣今兹漸老因更約已裁定自誨¶
<pb:KR3j0018_WYG_002-2b>¶
之辭作方便門夫世間之法理湏决擇則有辨白褒貶¶
耳出世之法夲貴混融雖未能即行方外聖賢之行但¶
且學古來之名士衞叔寳不見喜怒之容阮嗣宗口不¶
臧否人物斯亦甚善此外虚懐任運勿復以悠悠介意¶
一切之事即時而過去如空中雲一切之念即時而消¶
盡如湯中雪唯有詳味道腴膏潤深智避諸憒鬧日臻¶
凝寂此則不可滅裂也¶
　　超真獨覺辭¶
<pb:KR3j0018_WYG_002-3a>¶
了達事終虚往事何殊夢此後事來干屹如山不動了¶
達事終虚往事今何在此後事來干豁若空虚礙獨覺¶
貴髙竒傑出羣迷外¶
　　知常委順辭¶
紛然往事來浮雲經大空喧然是非聲驚飈觸灌叢古¶
今無奈何委順於其中¶
　　自為觀照總持辭¶
事往終空如雲如風事來不絶如日如月攝念神凝乆¶
<pb:KR3j0018_WYG_002-3b>¶
習而成觸境情起即時而止不可殚言自當求理¶
　　反夲觀空無礙辭¶
形是幻情是夢寢興視息随羣動當念元來一切無豁¶
然頓遣心中空(去/聲)¶
　　簡求心要書紳辭¶
以静制動静為躁君以虚受有虚縁葆真詳而後習可¶
書諸紳¶
　　道貴養生辭¶
<pb:KR3j0018_WYG_002-4a>¶
若夫殉乎物輕乎身有如千金之劔用以析薪百錬之¶
鑑委於窮塵愚甞觀妙法見大倫不欲汨(音/骨)其真虧其¶
神動與天親静與道鄰故作是説敢告同人¶
　　并用存心微妙訣¶
處世間法或伸或屈用觀察智無固無必出世間法勿¶
違勿失用决定信惟精惟一曲盡其妙退蔵於密¶
　　四方觀練深心訣¶
性之生情為夢為想性之生縁如影如響不有古聖愚¶
<pb:KR3j0018_WYG_002-4b>¶
將安仰不有妙道愚将安倣爰得智刄决開疑網人不¶
同心超然獨往明融日新率由天奨¶
　　學道三深畧論¶
愚以為學道之人三者備而道可成謂智也斷也(决㫁/之斷)¶
脩也見諸相之非相知一真之甚真智之深者也破堅¶
摧剛無以挫其鋭窮勢極利不可奪其志斷之深者也¶
備更夷險常率履未始湏臾忘致力修之深者也茍能¶
如是何往弗濟¶
<pb:KR3j0018_WYG_002-5a>¶
　　洞心情境定心篇¶
物來誘之而不随物來觸之而不動不随不動由自心¶
何湏結社詢千衆萬事悠悠過即空追思豈異春宵夢¶
　　與道相知最樂篇¶
人多樂於新相知又多悲於生别離唯能與道相知乆¶
如魚樂(五教/切)水無暌時樂道(樂字音/洛下同)至樂非常樂𡨕真¶
造(音/操)適潜熈怡逌然在心不在境安能更與白雲期¶
　　三法自然歌¶
<pb:KR3j0018_WYG_002-5b>¶
心夲不愆自然戒何用科條防毁敗心夲不動自然定¶
何用勤勞止自兢心夲不迷自然慧何用叅尋叩倫類¶
即今知此三自然奉以周旋無失墜¶
　　無有所求歌¶
無所求擺落人間萬事休有所求安養衰年樂聖猷不¶
願竹木林内隐不願蓮花社裡收願在清平仁壽域含¶
華守素得優㳺¶
　　醒黙居士歌¶
<pb:KR3j0018_WYG_002-6a>¶
白氏先生耽醉吟銜杯灑翰恣歡心樽空才盡若為計¶
釋悶遣懐功未深愚稱居士名醒黙清思忘言求妙徳¶
習此功成道更髙不到詩魔兼酒惑¶
　　素履嘉祥讃(並次題/共二首)¶
愚不求名含華隠曜愚愛棲真坐忘遺照愚獨聞和披¶
音露妙視履考祥茲為吉兆¶
　　了知妙湛歸心讃¶
空中聖真具大威徳善入無為允臻其極愚心師之宻¶
<pb:KR3j0018_WYG_002-6b>¶
與神㑹凝然不動皦然不昧日慎一日有進無退¶
　　三言約已自修箴¶
愚修心自作戒勿馳散勿昏昧不分别勿留礙去纒縳¶
令自在破憂恚成歡泰保其身無敗壊進其道無懈怠¶
銘座隅書紳帯¶
　　過幻日損箴¶
過而能改自然寡悔知幻即離何勞用智日損之師簡¶
要如是¶
<pb:KR3j0018_WYG_002-7a>¶
　　道為心寳銘¶
名非身親利令智昬身智之外夫何足論食充且美衣¶
敝仍温深蔵至寳道心常存¶
　　心要銘¶
心要之法妙矣哉先之以自覺濟之以力學自覺者生¶
知之夲也力學者閒覽之助也言不盡意舉其宏綱辭¶
約意微繹之為貴銘曰¶
物靈而貴貴乎先覺大道坦明迷心踳駮妙法難思精¶
<pb:KR3j0018_WYG_002-7b>¶
微淵邈必也讀書然後為學¶
　　放歸去來辭¶
陶令曽言歸去來解印還家不逥首屏貴都遺身外名¶
忘憂酷嗜杯中酒白傅曽言歸去來了知浮世非長乆¶
獨歩逍遥自得塲飲食寢興随所偶羅隠曽言歸去來¶
濩落生涯何所有明日船中竹一竿要學江湖釣魚手¶
鼂叟亦言歸去來抗表辭榮養衰朽京洛紅塵舊滿衣總¶
脱臨風都抖擻¶
<pb:KR3j0018_WYG_002-8a>¶
　　雙喻辭¶
人事常酌中取象如敧器器平不敧覆有同身爽利道¶
心常不繫取象如虚舟舟閒随逝止可比性優㳺能符¶
雙喻者何慮復何憂¶
　　智斷身心辭¶
咨咨爾幻身誰能住世乆洪纎妍醜豈長存而不朽咨¶
咨爾幻心常随外物誘風生電滅求其状而何有豁然¶
達理忽洞見於天真未能無悶或沃之以聖酒去鄉逰¶
<pb:KR3j0018_WYG_002-8b>¶
蕩乆不歸今覺窮途自迴首¶
　　集句書紳自用辭¶
蒙以正徳而隠専於静遯於遯無是無非無所求無名¶
無迹無諸悶愚自書紳用此言深心更與何人論¶
　¶
　¶
　¶
　昭德新編卷下¶
